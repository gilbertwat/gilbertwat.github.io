---
title: 自由
---
繼續上篇嘅寬恕，我諗我嘅思緒都係走唔出依個主題。無論係老一輩嘅六月，同我地嘅六月，都係追求緊一個字：自由。我係有啲深入啲嘅諗法，又分享一下，等上一篇關於寬恕嘅文章完整啲。

我一直對關於自由諗法都好直觀。自由，咪就係有得選擇，做決定，決定權係我手。曾經香港某政治人物都有過選舉嘅口號：「有得揀你先係老闆。」我諗我對依句都照單全收，冇深入去思考同批判過。我嘅爸爸媽咪都成日講：「你過咗十八歲喇，你有自由自己㨂啦。」六月嘅不怨，係依個基本權利被剝削，仲要日日夜夜都同你講你要臣服，唔俾你揀之外，仲要屈你食「大人」揀比你嘅野。

但係依幾年，無論係「疫情」定係其他大環境嘅改變，令我都好感受到自由嘅重要，同時覺得依個唔係一個好好嘅答案。咁自由如果似係從「我想有選擇」出發，咁好多人都會話中國香港都仲好自由呀。想買咩都有，點解自由揀領導咁重要？點解免於恐懼嘅自由咁重要？

我最近嘅感覺同睇法係：我覺得我地覺得嬲，覺得憤恨係人之常情。一個人見到人俾人打到爆哂缸，聞過當時過啲氣味，聽到對有權嘅人咁樣處理件事好有意見，甚至詛咒都唔過份。一路落嚟，對香港依個社會嘅愛冇辦法展現，久而久之，我好似對依件事習以為常。我冇諗過，咁樣其實都係一種失去自由，今次仲癲係自己俾自己嘅一個監倉：一個自己嬲、自己令自己失去同理心嘅監倉。我自己失去左前進嘅自由，我失去左見到某種人唔嬲嘅自由。一見到佢哋我就一定要嬲住咁過，就算係幾分鐘都好，我都自己令自己失去果幾分鐘嘅自由，因為我一定要嬲住過。

我變咗冇得揀，我俾佢揸住左個⋯⋯心情，仲要俾機會個心黑左，咁就係同惡魔對抗變成惡魔喇。
依種不知不覺自我設限嘅習慣，都可以話俾我一個好重要嘅嘢- identity。我如果唔嬲嘅話，我就係唔再係香港人。一諗到依到我就突然覺得好鳩。我係香港人，我應該繼續好好生活，避開邪惡，繼而好好contribute to the community，or even the world先係！最重要係，恨唔到帶來咩好嘢，唔好話咩榮光添。hate can bring no glory。因此，依種對昨日不公不義無力嘅憤恨，今日居然變成我嘅絆腳石。

That’s why I choose to forgive.我唔想俾佢啲言行阻住我進步。
